# 19

## A

Μετὰ δὲ Σόλωνα οἰχόμενον, ἔλαβε ἐκ θεοῦ νέμεσις
μεγάλη Κροῖσον, ὡς εἰκάσαι, ὅτι ἐνόμισε ἑωυτὸν
εἶναι ἀνθρώπων ἁπάντων ὀλβιώτατον.
Αὐτίκα δέ οἱ εὕδοντι **ἐπέστη** ὄνειρος, ὅς οἱ τὴν
ἀληθείην ἔφαινε τῶν μελλόντων γενέσθαι κακῶν κατὰ τὸν παῖδα.
Ἦσαν δὲ τῷ Κροίσῳ δύο παῖδες, **τῶν** **οὕτερος** μὲν
**διέφθαρτο**, (ἦν γὰρ δὴ κωφός,) ὁ δὲ ἕτερος
τῶν ἡλίκων μακρῷ τὰ πάντα πρῶτος· οὔνομα δέ οἱ
ἦν Ἄτυς.
Τοῦτον δὲ ὦν τὸν Ἄτυν σημαίνει τῷ
Κροίσῳ ὁ ὄνειρος, ὡς ἀπολέει μιν αἰχμῇ σιδηρέῃ
βληθέντα.
Ὁ δὲ ἐπείτε ἐξηγέρθη καὶ ἑωυτῷ λόγον ἔδωκε,
καταρρωδήσας τὸν ὄνειρον, ἄγεται μὲν τῷ παιδὶ
γυναῖκα, ἐωθότα δὲ στρατηγέειν μιν τῶν Λυδῶν,
οὐδαμῇ ἔτι ἐπὶ τοιοῦτο πρῆγμα ἐξέπεμπε, ἀκόντια
δὲ καὶ δοράτια καὶ τὰ τοιαῦτα πάντα, **τοῖσι**
χρέωνται ἐς πόλεμον ἄνθρωποι, ἐκ τῶν ἀνδρεώνων
ἐκκομίσας, ἐς τοὺς θαλάμους συνένησε, μή τί οἱ
κρεμάμενον τῷ παιδὶ ἐμπέσῃ.

### Comentários

- **ἐπέστη**: **ἐφίστημι** ind. aor. atv. 3sg.
- **τῶν**: pron. rel. gen. m. pl.
- **οὕτερος**: crase de **ὁ ἕτερος**
- **διέφθαρτο**: mais-que-perfeito de **διαφθείρω**
- **τοῖσι**: pron. rel. dat. n. pl.
- **μή... ἐμπέσῃ**: não fosse cair...[^1]

[^1] Comentar gramática de mḗ + subj.

### Tradução

Depois que Sólon partiu, uma grande punição
[vinda] dos deuses arrebatou Creso, ao que parece,
porque ele se julgava ser dentre todos os homens
o mais afortunado.
Imediatamente, enquanto dormia, adveio a ele um
sonho o qual lhe revelou a verdade dos males que
viriam a acontecer contra seu filho.
Creso tinha dois filhos, deles um era deficiente
(posto que era surdo,) enquanto o outro era de
longe superior aos seus companheiros em todos
os aspectos; seu nome era Átis.
Sobre este Átis o sonho revelou a Creso que o
perderia, ferido por uma ponta de ferro.
Tão logo ele acordou e se aconselhou, temendo
o sonho, levou uma mulher ao filho
[para que se casassem] e, sendo do costume
dele liderar [o exército] dos lídios, não mais
o enviou a onde quer que fosse para esse tipo
de empreitada, e as setas e lanças e tudo mais
que fosse empregado pelos homens na guerra, tendo
mandado retirar dos alojamentos masculinos, empilhou
em quartos [ou: alojamentos femininos], não fosse
cair sobre ele algo que estivesse pendurado sobre ele.

## B

Ἔχοντος δέ οἱ ἐν χερσὶ τοῦ παιδὸς τὸν γάμον,
ἀπικνέεται ἐς τὰς Σάρδις ἀνὴρ συμφορῇ ἐχόμενος
καὶ οὐ καθαρὸς χεῖρας, ἐὼν Φρὺξ μὲν γενεῇ,
γένεος δὲ τοῦ βασιληίου.
Παρελθὼν δὲ οὗτος ἐς τὰ
Κροίσου οἰκία, κατὰ νόμους τοὺς ἐπιχωρίους
καθαρσίου ἐδέετο ἐπικυρῆσαι, Κροῖσος δέ μιν
ἐκάθηρε.
Ἔστι δὲ παραπλησίη ἡ κάθαρσις τοῖσι
Λυδοῖσι καὶ τοῖσι Ἕλλησιν.
Ἐπείτε δὲ τὰ
νομιζόμενα ἐποίησε ὁ Κροῖσος, ἐπυνθάνετο ὁκόθεν
τε καὶ τίς εἴη, λέγων τάδε.
‘ὦνθρωπε, τίς τε
ἐὼν καὶ κόθεν τῆς Φρυγίης ἥκων, ἐπίστιός μοι
ἐγένεο; τίνα τε ἀνδρῶν ἢ γυναικῶν ἐφόνευσας;’
ὁ δὲ ἀμείβετο· ‘ὦ βασιλεῦ, Γορδίεω μὲν τοῦ Μίδεώ
εἰμι παῖς, ὀνομάζομαι δὲ Ἄδρηστος, φονεύσας δὲ
ἀδελφεὸν ἐμεωυτοῦ ἀέκων πάρειμι, ἐξεληλαμένος τε
ὑπὸ τοῦ πατρὸς καὶ ἐστερημένος πάντων.’
Κροῖσος δέ μιν ἀμείβετο τοισίδε·
‘ἀνδρῶν τε φίλων τυγχάνεις ἔκγονος ἐών, καὶ ἐλήλυθας ἐς φίλους,
ἔνθα ἀμηχανήσεις χρήματος οὐδενός, μένων ἐν ἡμετέρου.
Συμφορὴν δὲ ταύτην ὡς κουφότατα φέρων
κερδανέεις πλεῖστον.’

### Comentários <!-- ignore  -->

### Tradução <!-- ignore  -->

Enquanto o filho estava ocupado com seu [próprio] casamento,
chegou a Sárdis um homem tomado por uma desgraça e de mãos
impuras, Frígio de origem e de família real.
Chegando à casa de Creso, de acordo com o as leis locais
pediu-lhe para receber [o rito de] purificação e
Creso o purificou.
É similar a purificação entre lídios e gregos.
Uma vez feitas as coisas costumeiras, Creso
buscou saber de onde [vinha] e quem era,
dizendo o seguinte:
"Ó homem, quem és tu e de onde vens, tu que ora
me apareceu suplicante? Quem dentre homens ou
mulheres matastes?"
Ele respondeu:
"Ó rei, sou filho de Górdias filho de Midas,
chamo-me Adrasto e estou aqui tendo matado por
acidente meu próprio irmão, ora expulso pelo
meu pai e de tudo destituído".
Creso lhe respondeu com as seguintes [palavras]:
"És em verdade prole de gente amiga e, como vens
para com amigos, não necessitarás de coisa
alguma ficando em nossa [casa]. Terás mais proveito
se carregares esta desgraça o mais leve o possível".

## C

Ὁ μὲν δὴ δίαιταν εἶχε ἐν Κροίσου, ἐν δὲ τῷ αὐτῷ
χρόνῳ τούτῳ, ἐν τῷ Μυσίῳ ̓Ολύμπῳ, ὑὸς χρῆμα
γίνεται μέγα· ὁρμώμενος δὲ οὗτος ἐκ τοῦ ὄρεος
τούτου, τὰ τῶν Μυσῶν ἔργα διαφθείρεσκε, πολλάκις
δὲ οἱ Μυσοὶ ἐπ ’ αὐτὸν ἐξελθόντες ποιέεσκον μὲν
κακὸν οὐδέν, ἔπασχον δὲ πρὸς αὐτοῦ. Τέλος δέ,
ἀπικόμενοι παρὰ τὸν Κροῖσον, τῶν Μυσῶν ἄγγελοι
ἔλεγον τάδε. ‘ὦ βασιλεῦ, ὑὸς χρῆμα μέγιστον
ἀνεφάνη ἡμῖν ἐν τῇ χώρῃ, ὃς τὰ ἔργα διαφθείρει,
τοῦτον προθυμεόμενοι ἑλεῖν οὐ δυνάμεθα. νῦν ὦν
προσδεόμεθά σευ τὸν παῖδα καὶ λογάδας νεηνίας
καὶ κύνας συμπέμψαι ἡμῖν, ὡς ἄν μιν ἐξέλωμεν ἐκ
τῆς χώρης.’ οἱ μὲν δὴ τούτων ἐδέοντο, Κροῖσος δέ,
μνημονεύων τοῦ ὀνείρου τὰ ἔπεα, ἔλεγέ σφι τάδε·
‘παιδὸς μὲν πέρι τοῦ ἐμοῦ, μὴ μνησθῆτε ἔτι· οὐ
γὰρ ἂν ὑμῖν συμπέμψαιμι· νεόγαμός τε γάρ ἐστι
καὶ ταῦτά οἱ νῦν μέλει. Λυδῶν μέντοι λογάδας καὶ
τὸ κυνηγέσιον πᾶν συμπέμψω, καὶ διακελεύσομαι
τοῖσι ἰοῦσι εἶναι ὡς προθυμοτάτοισι συνεξελεῖν
ὑμῖν τὸ θηρίον ἐκ τῆς χώρης.’ ταῦτα ἀμείψατο.

## D

Ἀποχρεωμένων δὲ τούτοισι τῶν Μυσῶν, ἐπεσέρχεται
ὁ τοῦ Κροίσου παῖς, ἀκηκοὼς τῶν ἐδέοντο οἱ Μυσοί.
οὐ φαμένου δὲ τοῦ Κροίσου τόν γε παῖδά σφι
συμπέμψειν, λέγει πρὸς αὐτὸν ὁ νεηνίης τάδε·
‘ὦ πάτερ, τὰ κάλλιστα πρότερόν κοτε καὶ γενναιότατα
ἡμῖν ἦν ἔς τε πολέμους καὶ ἐς ἄγρας φοιτέοντας
εὐδοκιμέειν. νῦν δὲ ἀμφοτέρων με τούτων
ἀποκληίσας ἔχεις, οὔτε τινὰ δειλίην μοι παριδὼν
οὔτε ἀθυμίην. νῦν τε τέοισί με χρὴ ὄμμασι ἔς τε
ἀγορὴν καὶ ἐξ ἀγορῆς φοιτέοντα φαίνεσθαι; κοῖος
μέν τις τοῖσι πολιήτῃσι δόξω εἶναι, κοῖος δέ τις
τῇ νεογάμῳ γυναικί; κοίῳ δὲ ἐκείνη δόξει ἀνδρὶ
συνοικέειν; ἐμὲ ὦν σὺ ἢ μέθες ἰέναι ἐπὶ τὴν θήρην,
ἢ λόγῳ ἀνάπεισον ὅκως μοι ἀμείνω ἐστὶ ταῦτα
οὕτω ποιεόμενα.’ ἀμείβεται Κροῖσος τοισίδε·
‘ὦ παῖ, οὔτε δειλίην οὔτε ἄλλο οὐδὲν ἄχαρι παριδών
τοι ποιέω ταῦτα, ἀλλά μοι ὄψις ὀνείρου, ἐν τῷ
ὕπνῳ ἐπιστᾶσα, ἔφη σε ὀλιγοχρόνιον ἔσεσθαι· ὑπὸ
γὰρ αἰχμῆς σιδηρέης ἀπολέεσθαι. πρὸς ὦν τὴν ὄψιν
ταύτην, τόν τε γάμον τοι τοῦτον ἔσπευσα, καὶ ἐπὶ
τὰ παραλαμβανόμενα οὐκ ἀποπέμπω, φυλακὴν ἔχων,
εἴ κως δυναίμην ἐπὶ τῆς ἐμῆς σε ζόης διακλέψαι.
εἷς γάρ μοι μοῦνος τυγχάνεις ἐὼν παῖς· τὸν γὰρ
δὴ ἕτερον διεφθαρμένον τὴν ἀκοὴν οὐκ εἶναί μοι
λογίζομαι.’ ἀμείβεται ὁ νεηνίης τοισίδε· ‘
συγγνώμη μέν, ὦ πάτερ, τοι, ἰδόντι γε ὄψιν
τοιαύτην, περὶ ἐμὲ φυλακὴν ἔχειν· τὸ δὲ οὐ
μανθάνεις, ἀλλὰ λέληθέ σε τὸ ὄνειρον, ἐμέ τοι
δίκαιόν ἐστι φράζειν. φής τοι τὸ ὄνειρον ὑπὸ
αἰχμῆς σιδηρέης φάναι ἐμὲ τελευτήσειν· ὑὸς δὲ
κοῖαι μέν εἰσι χεῖρες, κοίη δὲ αἰχμὴ σιδηρέη,
τὴν σὺ φοβέαι; εἰ μὲν γὰρ ὑπὸ ὀδόντος τοι εἶπε
τελευτήσειν με, ἢ ἄλλου τευ ὅ τι τούτῳ οἶκε,
χρῆν δή σε ποιέειν τὰ ποιέεις· νῦν δὲ ὑπὸ αἰχμῆς.
ἐπείτε ὦν οὐ πρὸς ἄνδρας ἡμῖν γίνεται ἡ μάχη,
μέθες με.’ ἀμείβεται Κροῖσος· ‘ὦ παῖ, ἔστι τῇ με
νικᾷς, γνώμην ἀποφαίνων περὶ τοῦ ἐνυπνίου· ὡς ὦν
νενικημένος ὑπὸ σέο, μεταγινώσκω, μετίημί τέ σε
ἰέναι ἐπὶ τὴν ἄγρην.’

## E

Εἴπας δὲ ταῦτα, ὁ Κροῖσος μεταπέμπεται τὸν Φρύγα
Ἄδρηστον, ἀπικομένῳ δέ οἱ λέγει τάδε· ‘ Ἄδρηστε,
ἐγώ σε, συμφορῇ πεπληγμένον ἀχάριτι (τήν τοι οὐκ
ὀνειδίζω), ἐκάθηρα καὶ οἰκίοισι ὑποδεξάμενος ἔχω,
παρέχων πᾶσαν δαπάνην· νῦν ὦν, ὀφείλεις γάρ,
ἐμεῦ προποιήσαντος χρηστὰ ἐς σέ, χρηστοῖσί με
ἀμείβεσθαι, φύλακα παιδός σε τοῦ ἐμοῦ χρηίζω
γενέσθαι ἐς ἄγρην ὁρμωμένου, μή τινες κατ’ ὁδὸν
κλῶπες κακοῦργοι ἐπὶ δηλήσι φανέωσι ὑμῖν. πρὸς
δὲ τούτῳ, καὶ σέ τοι χρεόν ἐστι ἰέναι ἔνθα
ἀπολαμπρυνέαι τοῖσι ἔργοισι· πατρώιόν τε γάρ τοί
ἐστι καὶ προσέτι ῥώμη ὑπάρχει.’ ἀμείβεται ὁ
Ἄδρηστος· ‘ὦ βασιλεῦ, ἄλλως μὲν ἔγωγε ἂν οὐκ ἤια
ἐς ἄεθλον τοιόνδε· οὔτε γὰρ συμφορῇ τοιῇδε
κεχρημένον οἰκός ἐστι ἐς ὁμήλικας εὖ πρήσσοντας
ἰέναι, οὔτε τὸ βούλεσθαι πάρα, πολλαχῇ τε ἂν
ἶσχον ἐμεωυτόν. νῦν δέ, ἐπείτε σὺ σπεύδεις καὶ
δεῖ τοι χαρίζεσθαι (ὀφείλω γάρ σε ἀμείβεσθαι
χρηστοῖσι), ποιέειν εἰμὶ ἕτοιμος ταῦτα, παῖδά τε
σόν, τὸν διακελεύεαι φυλάσσειν, ἀπήμονα, τοῦ
φυλάσσοντος εἵνεκεν, προσδόκα τοι ἀπονοστήσειν.’

## F

Τοιούτοισι ἐπείτε οὗτος ἀμείψατο Κροῖσον, ἤισαν
μετὰ ταῦτα, ἐξηρτυμένοι λογάσι τε νεηνίῃσι καὶ
κυσί. ἀπικόμενοι δὲ ἐς τὸν ̓́Ολυμπον τὸ ὄρος,
ἐζήτεον τὸ θηρίον, εὑρόντες δὲ καὶ περιστάντες
αὐτὸ κύκλῳ, ἐσηκόντιζον. ἔνθα δὴ ὁ ξεῖνος, οὗτος
δὴ ὁ καθαρθεὶς τὸν φόνον, καλεόμενος δὲ Ἄδρηστος,
ἀκοντίζων τὸν ὗν, τοῦ μὲν ἁμαρτάνει, τυγχάνει
δὲ τοῦ Κροίσου παιδός. ὁ μὲν δή, βληθεὶς τῇ αἰχμῇ,
ἐξέπλησε τοῦ ὀνείρου τὴν φήμην, ἔθεε δέ τις
ἀγγελέων τῷ Κροίσῳ τὸ γεγονός, ἀπικόμενος δὲ ἐς
τὰς Σάρδις τήν τε μάχην καὶ τὸν τοῦ παιδὸς μόρον
ἐσήμηνέ οἱ. ὁ δὲ Κροῖσος, τῷ θανάτῳ τοῦ παιδὸς
συντεταραγμένος, μᾶλλόν τι ἐδεινολογέετο ὅτι μιν
ἀπέκτεινε τὸν αὐτὸς φόνου ἐκάθηρε. περιημεκτέων
δὲ τῇ συμφορῇ, δεινῶς ἐκάλεε μὲν Δία καθάρσιον,
μαρτυρόμενος τὰ ὑπὸ τοῦ ξείνου πεπονθὼς εἴη,
ἐκάλεε δὲ ἐπίστιόν τε καὶ ἑταιρήιον, τὸν αὐτὸν
τοῦτον ὀνομάζων θεόν, τὸν μὲν ἐπίστιον καλέων,
διότι δὴ οἰκίοισι ὑποδεξάμενος τὸν ξεῖνον φονέα
τοῦ παιδὸς ἐλάνθανε βόσκων, τὸν δὲ ἑταιρήιον, ὡς
φύλακα συμπέμψας αὐτὸν εὑρήκοι πολεμιώτατον.
παρῆσαν δὲ μετὰ τοῦτο οἱ Λυδοὶ φέροντες τὸν
νεκρόν, ὄπισθε δὲ εἵπετό οἱ ὁ φονεύς. στὰς δὲ
οὗτος πρὸ τοῦ νεκροῦ, παρεδίδου ἑωυτὸν Κροίσῳ,
προτείνων τὰς χεῖρας, ἐπικατασφάξαι μιν κελεύων
τῷ νεκρῷ, λέγων τήν τε προτέρην ἑωυτοῦ συμφορήν,
καὶ ὡς ἐπ’ ἐκείνῃ τὸν καθήραντα ἀπολωλεκὼς εἴη,
οὐδέ οἱ εἴη βιώσιμον. Κροῖσος δέ, τούτων ἀκούσας,
τόν τε Ἄδρηστον κατοικτίρει, καίπερ ἐὼν ἐν
κακῷ οἰκηίῳ τοσούτῳ, καὶ λέγει πρὸς αὐτόν·
‘ἔχω, ὦ ξεῖνε, παρὰ σεῦ πᾶσαν τὴν δίκην, ἐπειδὴ
σεωυτοῦ καταδικάζεις θάνατον. εἶς δὲ οὐ σύ μοι
τοῦδε τοῦ κακοῦ αἴτιος, εἰ μὴ ὅσον ἀέκων
ἐξεργάσαο, ἀλλὰ θεῶν κού τις, ὅς μοι καὶ πάλαι
προεσήμαινε τὰ μέλλοντα ἔσεσθαι.’ Κροῖσος μέν
νυν ἔθαψε, ὡς οἰκὸς ἦν, τὸν ἑωυτοῦ παῖδα·
Ἄδρηστος δέ, ὁ Γορδίεω τοῦ Μίδεω, οὗτος δὴ ὁ
φονεὺς μὲν τοῦ ἑωυτοῦ ἀδελφεοῦ γενόμενος, φονεὺς
δὲ τοῦ καθήραντος, ἐπείτε ἡσυχίη τῶν ἀνθρώπων
ἐγένετο περὶ τὸ σῆμα, συγγινωσκόμενος ἀνθρώπων
εἶναι, τῶν αὐτὸς ᾔδεε, βαρυσυμφορώτατος,
ἐπικατασφάζει τῷ τύμβῳ ἑωυτόν.
